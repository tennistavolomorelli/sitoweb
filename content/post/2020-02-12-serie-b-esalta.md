---
date: 2020-02-12
title: La serie B femminile si esalta e vola in testa alla classifica!
image: images/serieb.jpg

---

La lunga giornata sportiva per lo staff del TT Morelli inizia molto presto con l’allestimento della
palestra, che ospita la seconda e terza giornata del girone di ritorno del campionato nazionale
serie B femminile di tennis tavolo.

L’adrenalina comincia a salire quando si presentano sul rettangolo di gioco le atlete delle varie
società, pronte a darsi battaglia con un unico e solo obiettivo: vincere.
La prima partita vede opposte il TT San Giorgio Limito (primo in classifica) contro il TT Morelli
(secondo ad un solo punto) ed è subito battaglia con scambi e colpi che esaltano entrambe le
atlete.

Tutti gli incontri sono giocati con grinta e intensità, tenacia e concentrazione, spesso con
ribaltamenti di fronte che esaltano il numeroso pubblico accorso per sostenere la squadra.
L’apoteosi si raggiunge alla sesta partita, quando una spumeggiante Spaziante Rebecca, rifila
un secco 3-0 alla diretta rivale, regalando i primi due punti che significano primo posto.
Il secondo incontro vede il terzetto rosa cernuschese (Magnaghi Arianna, Masciangelo Gaia,
Spaziante Rebecca) al cospetto del TT Vallecamonica B, una partita a senso unico che dà
ragione alle nostre ragazze e corona una giornata indimenticabile. Mancano solo due incontri
per raggiungere l’obiettivo di potersi giocare i play-off per un posto in serie A2, nell’élite del
tennis tavolo femminile.

![Gaia](/images/serie-b-gaia.jpg)

Da ricordare che la terza giornata di ritorno del campionato Fitet Lombardia ha visto sorridere
ancora una volta la D1B. Un 4-3 convincente che premia la costanza dei giocatori rosso-blu e
mantiene vive le speranze di promozione in un girone molto equilibrato.

![D2](/images/luciano.jpg)

Primo posto anche per la D2B che, tra le mura del Palatennistavolo di Milano, si sbarazza
facilmente del TT Bonaccossa B, dimostrando ancora una volta che il TT Morelli può aspirare
ad una meritata promozione.

Complimenti anche per la D3B, riesce finalmente a portare a casa due punti preziosi, nella
speranza che sia di stimolo per affrontare già da sabato prossimo un nuovo turno di
campionato.


