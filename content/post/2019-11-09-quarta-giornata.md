---
date: 2019-11-09
title: Quarta giornata di campionato
image: images/quarta.jpg

---

Ottime le prove degli atleti del TT Morelli in questo lungo week end di sport.

La 4 giornata del campionato Fitet Lombardia di tennistavolo si apre con la vittoria della D3A che porta a
casa la terza vittoria consecutiva e scala sempre più prepotentemente la classifica del girone A. Una buona
cornice di pubblico sprona i ragazzi di casa che hanno la meglio sulla formazione milanese delle aquile new
eagles per 4 a 3. Liuzzi, ormai sempre più leader trascina i suoi compagni ad un’impresa che profuma di
promozione

Ancora un 4 a 3 per la D3B, ma questa volta è il TT Morelli a sorridere. Eroe della giornata un concreto Tan
che con il suo gioco sempre vario e pacato riesce ad ipnotizzare gli avversari e regalare 2 vittorie che
valgono i primi punti in classifica.

Finisce con un secco 6 a 1 l’incontro della D2C, ma una nota di merito va a Novali Fabrizio che ha fatto
sognare tutti i presenti durante lo “scontro” con Caimi Susanna. Sotto 2 a 0 ha saputo rimontare con
tenacia e tranquillità e portare l’esperta giocatrice bergamasca al 5° e decisivo set. Match point per Novali
che con un servizio corto obbliga l’avversaria ad alzare la pallina, schiacciata a colpo sicuro sul dritto, la
pallina tocca il nastro ed esce di un niente dal fondo del tavolo. Un errore che fa cadere le certezze del
pongista cernuschese e permette alla giocatrice di vincere con due buoni colpi. A coronamento di una
giornata comunque positiva rifila un secco 3 a 0 al più rappresentativo del TT VIS Cazzaniga.

![Novali](/images/novali.jpg)

Niente da fare per la D1C che dilapida il vantaggio iniziale ed incappa in una sconfitta che lascia un po’ di
delusione tra i componenti della squadra. Finisce 4 a 3 per il TT ASCA di Cassano d’Adda ma quasi
certamente sarà battaglia nella gara di ritorno.

Quarto ko per la D1A che non approfitta di un turno casalingo alla propria portata ed incamera una
sconfitta a favore del TT Fortitudo. Partite tirate e giocate con grande intensità da entrambe le squadre che
hanno spesso regalato scambi di alta qualità.

Difesa arcigna, rovesci che bucano gli avversari e top spin di pregevole fattura fanno della D1B un fiore
all’occhiello del TT morelli. Bravi a tutti e tre i componenti della compagine cernuschese, vincono per 6 a1
contro gli ostici avversari del TT Nerviano. Massima è stata la concentrazione contro i puntini fastidiosi della
squadra avversaria, esperta e determinata nel vendere cara la pelle.

La D2B è un rullo compressore, si esalta e rifila un secco 7 a 0 alla malcapitata formazione del TT. Arengario
B. Un buon affiatamento di gruppo e una formazione di gioco sempre varia sono la carta vincente di Crippa
e compagni. Ciulla Michele new entry di questa stagione sta dando garanzie e giocando un ottimo
tennistavolo.

La D2A registra la prima sconfitta di questa stagione a favore del TT Silver Lining B. Un 5 a 2 che fa onore
agli avversari, ma siamo certi che gli esperti giocatori rosso blu sapranno archiviare questo passo falso e
tornare a vincere già dalla prossima partita.

Il TT Morelli ha ospitato domenica il concentramento della serie b femminile (ottima l’organizzazione che
ha riscosso pareri favorevoli da tutte le società presenti) e ha mostrato una formazione al top che ha
piegato per 4 a 2 il TT Vallecamonica B e nel pomeriggio liquidare con un perentorio 4 a 1 il TT Vis
Cazzaniga. Bravissime le nostre ragazze che guidate dal mister Leto Emanuele hanno espresso un gioco
spumeggiante a tratti devastante.

![Novali](/images/giada.jpg)
